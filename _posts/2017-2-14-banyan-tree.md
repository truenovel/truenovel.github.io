---
layout: post
title: ଯକ୍ଷାବାସ
description: BY RABINARAYAN BISWAL
image: assets/images/pic01.jpg
---

ବେଶ୍ ଦମକାଏ କୋହଲା ପବନ ମୁହଁ ଉପରେ ବିଞ୍ଚ ହେଇଯାଇ ମୋ ଅର୍ଦ୍ଧ ତନ୍ଦ୍ରାଛନ୍ନ ଭାବନା କୁ ଚହଲେଈ ଦେଲା. ମୁଣ୍ଡ ଟେକି ଆକାଶକୁ ଚାହିଁଲି. ମେଞ୍ଚାଏ କଳାହାଣ୍ଡିଆ ମେଘ ଯୋଜନାବଦ୍ଧ ଭାବେ କ୍ଷୀପ୍ର ଗତିରେ ମାଡି ଆସୁଛନ୍ତି, ସତେ ଯେମିତି କୌଣସି ପୂର୍ବ ଅନୁରୋଧ ର ପରିପୂରଣ ପାଇଁ ପ୍ରତିଶୃତିବଦ୍ଧ. ମୁଣ୍ଡ ଉପର ବୁଢା ବରଗଛ ଡାଳ ରେ ଦି ଟା ପକ୍ଷୀ କିଚିରି ମିଚିରି ଆରମ୍ଭ କରି ଦେଲେଣି, ବୋଧହୁଏ ମୋ ଉପସ୍ଥିତି ତାଙ୍କ ପ୍ରେମପ୍ରବଣ ଏକାଙ୍କତା ରେ ବ୍ୟାଘାତ ଆଣୁଛି. 

ପ୍ରାୟ ଦୁଇ ବର୍ଷ ଅନ୍ତରରେ ମୁ ଘରକୁ ଆସିଥିଲି ବାଙ୍ଗାଲୋର୍ ରୁ. ସଫ୍ଟୱେର୍ ଚାକିରୀ. ଚେଞ୍ଜ ରିକ୍ୟୁଏସ୍ଟ, ପ୍ରଡକ୍ସନ ଇସ୍ୟୁ ଭିତରେ ଛୁଟୀ ମିଳିବାର ସମ୍ଭାବନା ସବୁବେଳେ କମ୍ ହେଇ ଯାଇଥାଏ. ବାପା ଜବରଦସ୍ତି ପଠେଇ ଦେଇଛନ୍ତି ବିଲ ପାଖରୁ ବୁଲି ଆସିବା ପାଇଁ. ଆଖି ସାମ୍ନା ରେ ଲମ୍ବା ଲମ୍ବା ଧାନ କ୍ଷେତ, ଗାଢ଼ ସବୁଜ ମୁଲାୟମ ଚାଦର ପରି ଦୋଳାୟିତ.ବିଲ ପାଖରେ ବରଗଛ. କାହିଁ କେତେ ଦିନରୁ ସେ ସେମିତି ଠିଆ ହେଇଛି. ବିଲ ବୁଲା ସରିଲା ପରେ, ମୁଁ ବସିପଡ଼ିଥିଲି ସେଇ ବରଗଛ ମୂଳରେ.

ଦି ବୁନ୍ଦା ବର୍ଷା ମୋ ପାଦ ପାଖରେ ଠପ୍ ଠପ୍ ହେଇ ପଡିଲା. ଏବେ ଘରକୁ ଯିବାକୁ ହେବ. ମୁଁ ପାଦ ପାକକେଇବାକୁ ଆରମ୍ଭ କଲି . 

ସାମ୍ନା ଅସ୍ପଷ୍ଟ. ଗୋଟାଏ କିଂଭୂତକିମାକାର ଚେହେରା ମାଡିଆସିଲା ଭଳି ଲାଗୁଛି. ବେପାରୱା ଚାଲି ତାର, ବେଳେ ବେଳେ କାନ୍ଧରୁ କୁରାଢ଼ୀ ବାହାର  କରି ଶୁନ୍ୟ  ରେ ଦି ଘେରା ବୁଲେଇ ଦଉଛି . 
ଚିହ୍ନି ବାକୁ ଚେଷ୍ଟା କଲି. ବନା ଦାଦା? ନା...ନା... ତାଙ୍କର ତ ସରୁ ନିଶ, ତାଙ୍କ ପେଟ ବି ତ ଏତେ ବଡ ନୁହେଁ. ମୋତେ ଦେଖି ନ ଦେଖିଲା ପରି ସେ ମାଡି ଚାଲିଛି ସେ ଗଛ ପାଖକୁ. ପୁଣି ଥରେ ତା କୁରାଢ଼ୀ କୁ କାନ୍ଧ ରୁ ବାହାର କରି ଶୁନ୍ୟ ରେ ବୁଲେଇ ଦେଲା. କିଏ ସେ? - ପୁଣି ଥରେ ଏ ପ୍ରଶ୍ନ ମୋ ମନକୁ ଆନ୍ଦୋଳିତ କଲା . ସେତେବେଳକୁ ସେ ଗଛ ଚାରିକଡ଼କୁ ନିରୀକ୍ଷଣ କରିବାରେ ଲାଗିଥାଏ. ମନ ଭିତର ର ଉତ୍ସକତା ଏବଂ ବିଶୃଙ୍ଖଳା ର ସମାଧାନ ପାଇଁ ନିଷ୍ପତ୍ତି ନେଲି - ସେ ଲୋକ ସାଙ୍ଗରେ କଥା ହେବାକୁ ପଡିବ.ଜାଣିବାକୁ ପଡିବ ତାର ଉଦ୍ଦେଶ୍ୟ.

ଆଖି ପିଛୁଳାଏ ତା କୁରାଢ଼ୀ ନେଇ ଗୋଟାଏ ଚୋଟ ପକେଇଲା ସେ ଗଛ ଉପରେ. ଆଶ୍ଚର୍ଯ୍ୟ ଓ ବ୍ୟସ୍ତତା ମୋ ଭିତରୁ ଯେମିତି ଉଛୁଳି ପଡିଲା. ଯୋର୍ ଯୋର୍ ତା ପାଖକୁ ଧାଇଁ ଆସିଲା ବେଳକୁ ବୁଲିପଡ଼ି ସେ ମୋ ସାମ୍ନା ରେ ଠିଆ ହେଇଗଲା, ସତେ ଯେମିତି ବର୍ଷ ବର୍ଷ ଧରି ସେ ଏଇ ମୂହୁର୍ତ୍ତ ପାଇଁ ଅପେକ୍ଷା କରି ରହିଥିଲା. ଏବେ ତାକୁ ଟିକେ ସ୍ପଷ୍ଟ ଭାବରେ ଦେଖି ପାରିଲି - ତ୍ରିପଣ୍ଡ କଲା ଚେହେରା, ବିଶାଳ ବପୁ, ମୋଟା ମୋଟା ନିଶ. ନାଲି ନାଲି ଆଖିରେ ସେ ମୋତେ ସ୍ଥିର ଭାବରେ ଚାହିଁ ରହିଥିଲା. ଭୟ ଏବଂ ବ୍ୟସ୍ତତା ମୋତେ ସେତେବଳକୁ ଅସାଢ କରି ପକେଇଥିଲା. କପାଳ ପାଖରେ ସ୍ବେଦବିନ୍ଦୁ ମୁଁ ଅନୁଭବ କରି ପାରୁଥିଲି. କିଏ ତୁମେ? - ପଚାରିବା ପାଇଁ ପ୍ରୟାସ ନିଷ୍ଫଳ ଥିଲା. ଯେମିତି କିଏ ମୋ ଗଳା କୁ ଯାବୁଡି ଧରିଛି.
କିଏ ତୁମେ? କଣ ଉଦ୍ଧେଶ୍ୟ ତମର? - ପରିଶେଷରେ ସମସ୍ତ ଵଳ ପ୍ରୟୋଗ କରି ପଚାରିଲି. ସେ ହସିଲା. ସେ ଅସ୍ୱାଭାବିକ ମୁହୂର୍ତ୍ତ ରେ ଯେମିତି ସବୁ ନିରବ ହେଇଯାଇଥିଲା, ସେ ଲୋକ ର ଏ ହସକୁ ପ୍ରତିଧ୍ବନିତ କରିବା ପାଇଁ. ହସ ବନ୍ଦ୍ କରିବାର ଟିକେ ବି ସୁରାକ ନ ଦେଇ ସେ କହିଲା - ମୁଁ କାଠୁରୀଆ. ଗଛ କାଟିବା ମୋ କାମ.

XXX

ଝାଳ ଜୁଡୁ ବୁଡୁ ଅବସ୍ଥାରେ ମୋ ନିଦ ଭାଙ୍ଗିଲା ବେଳକୁ ମୋବାଇଲ୍ ଟା ରିଂ ହେଇ ଚାଲିଛି. ଅସ୍ୱାଭାବିକ ସ୍ବପ୍ନ ଟା ମୋତେ ଅବଶ କରି ପକେଇଥିଲା, ହୃତପିଣ୍ଡ ର ସ୍ପନ୍ଦନ ଏବେବି କମିନଥିଲା. ପୁଣି ରିଂ ହେଲା ମୋବାଇଲ୍. "ଜଲଦି ଘରକୁ ଆସ. ବାପାଙ୍କ ଦେହ ଭୀଷଣ ଖରାପ" - ଏତିକି କହି ଭାଇ ଫୋନ୍ କାଟିଦେଲା. ମୋ ଛାତି ରେ ଛନକା ପଶିଗଲା. ଏଇ କିଛି ଦିନ ତଳେ ତ କଥା ହେଇଥିଲି ତାଙ୍କ ସାଙ୍ଗରେ, ଦେହ ଖରାପ ର ସୁରାକ ବି ନଥିଲା. ଭାବିବା ପାଇଁ ସମୟ ନଥିଲା. ବାଙ୍ଗାଲୋରରୁ ଭୁବନେଶ୍ୱର ଫ୍ଲାଇଟ ଠିକ୍ ସମୟ ରେ ପହଂଚି ଯିବାରୁ ଭଗବାନଙ୍କୁ ଧନ୍ୟବାଦ ଦେଉଥିଲି ମନେ ମନେ. ଭୁବନେଶ୍ୱରରୁ 100 କିଲୋମିଟର୍ ଟ୍ରେନ୍ ଜର୍ଣ୍ଣି. ଟ୍ରେନ ର ଗତି ସହ ମୋ ମନର ଭାବନା ପ୍ରତିଯୋଗିତା କରିବା ଆରମ୍ଭ କରି ଦେଇ ଥିଲା. ପିଲାବେଳ ର କଥା ସବୁ ମାନେ ପଡୁଥିଲା.

ପାହାନ୍ତା କୁହୁଡି, ହେମାଳ ପବନ, ଅଙ୍କା ବଙ୍କା ସରୁ ମାଟି ରାସ୍ତା ଉପରେ ଠାଏ ଠାଏ ଅନା ବାନା ଘାସ ର ଲହଡି.
ବେଶ୍ ଜୋର ଜୋର ପାଦ ପକେଇ ବାପା ଚଲିଥାନ୍ତି. ମୁଁ ଚାଲିଥାଏ ବାପାଙ୍କ ପଛରେ, ଅଳ୍ପ ବ୍ୟବଧାନ ରେ.
ରାସ୍ତା କଡ ର ଗହ ଗହ ଧାନ କେଣ୍ଡା ପରି ବାପା କହି ଚାଲିଥାନ୍ତି କେତେ କଥା - ଵିଲଙ୍କା ରାମାୟଣ ରେ ବଳି ଓ ସୁଗ୍ରୀବ ଙ୍କ ଯୁଦ୍ଧ, ଓଡିଶୀ ନୃତ୍ୟ ରେ ମଙ୍ଗଳାଚରଣ ଠୁ ଆରମ୍ଭ କରି ଅଶୋକ ଙ୍କ କାଳୀଂଗ ଆକ୍ରମଣ କଥା.
ମୁଁ ଶୁଣୁଥାଏ, ମଝିରେ ମଝିରେ ତାଳ ଦେଇ ହୁଁ ମାରୁଥାଏ. ଯଦିଓ କିଛି କିଛି କଥା ମୋତେ ଅମୋଦିତ କରୁଥାଏ, ଲକ୍ଷ ମୋର ଥାଏ ସାଧବ ବୋହୁ ଉପରେ. ଟୁକୁ ଟୁକୁ ହେଇ ସାଧବ ବୋହୁ ଯେତେବେଳ ମୋ ସାମ୍ନା ରେ ଚାଲିଯାଏ, ତାକୁ ଧରି ନେଇ ସାଙ୍ଗ ମାନଙ୍କ ସାମ୍ନାରେ ନିଜର ମାଲିକାନା ସତ୍ଵ ଜାହିର କରିବା ର ଦୁର୍ବାର ଇଛା କୁ  ଅପା ର ଆକଟ ଓ  ବାପାଙ୍କ ନାଲି ଆଖି ବାରମ୍ବାର ସଜାଡି ଦଉଥାଏ.
ସବୁ ରବିବାର ବାପା ମୋତେ ନେଇଆସନ୍ତି ବିଲ ପାଖକୁ. ବରଗଛ ତଳେ ବସି ଲମ୍ବି ଚାଲେ ଗଣିତ, ଭୂଗୋଳ ଓ ଜ୍ୟାମିତି ର ପ୍ରଶ୍ନ, କେବେ କେବେ ସାହିତ୍ୟ ଚର୍ଚ୍ଚା ତ କେବେ କେବେ ମୋ ପ୍ରଳାପ ଭରା ପ୍ରଶ୍ନ ର ଉତ୍ତର. ସେ ଦିନର ବିଷୟ ଥିଲା - ବରଗଛ. ଆରମ୍ଭ ହେଲା ପୁରାଣରୁ - ହିନ୍ଦୁ ଧର୍ମ ରେ ବରଗଛ କୁ ତ୍ରିମୁର୍ତ୍ତି ଭାବରେ ବିଶ୍ୱାସ କର ଯାଏ. ୟାକୁ କୁହାଯାଏ କଲ୍ପଵୃକ୍ଷ - ସିଦ୍ଧି ଓ ରିଦ୍ଧି ର ପ୍ରତୀକ. ଜ୍ଞାନଦୋୟ ପରେ ଗୋୖତମ ବୁଦ୍ଧ ବସିଥିଲେ ବଟ ବୃକ୍ଷ ତଳେ ସାତ ଦିନ, ପ୍ରାପ୍ତ ଜ୍ଞାନର ପରିଣତି କୁ ଗ୍ରହଣ କରିବା ପାଇଁ. 

XXX

